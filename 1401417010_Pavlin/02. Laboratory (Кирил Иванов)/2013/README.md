Задачи за упражненията по ООП с Java с магистри 2013-2014 уч. г. по тема Дефиниране и използване на класове и обекти
========
предложени от Кирил Иванов

**Задача 1.1.** Да се дефинира клас за представяне на шахматен офицер. Да се създадат два обекта от този клас – единият чрез инициализация, а другият чрез въвеждане от клавиатурата. Да се изведат позициите на двете фигури и да се съобщи по какъв цвят се движат двата офицера и единият може ли да вземе другия с един ход.


**Задача 1.2.** Да се дефинира клас за представяне на шахматен кон. Да се създадат два обекта от този клас – единият чрез инициализация, а другият чрез въвеждане от клавиатурата. Да се изведат позициите на двете фигури и да се съобщи единият от тях може ли да вземе другия с един ход.


**Задача 1.3.** Да се дефинира клас за представяне на плочка от домино. Да се създадат два обекта от този клас – единият чрез инициализация, а другият чрез въвеждане от клавиатурата. Да се съобщи може ли да се долепят двете плочки.


**Задача 1.4.**

*а)* Да се дефинира класът на обекти, описващи филми, показвани в един и същ ден по различни телевизионни програми. За филмите искаме да знаем заглавието, по коя телевизия се показва и началния и крайния час. Полетата да са частни.

*б)* По два начина, извън горния клас и като негов метод, да се дефинира подпрограма, която проверява дали два дадени филма може да бъдат гледани отначало докрай от един и същ човек, т.е. дали филмите не се пресичат по време.

*в)* Да се декларират два обекта, описващи филми, за единия да се въведат данните от клавиатурата, а другият да се инициализира и да се изведат данните за него. Да се съобщи по два начина, може ли и двата филма да бъдат гледани изцяло от един и същ човек.


**Задача 1.5.**

*а)* Да се дефинира клас за представяне столове с регулируема височина, за които искаме да знаем модела, минималната и максималната височина. Полетата да са частни.

*б)* По два начина, в и извън класа, да се дефинира подпрограма, проверяваща дали два дадени стола може да бъдат нагласени на една и съща височина и съобщаваща на екрана данните за двата стола и или интервала на общите възможни и за двата стола височини, или, че няма такава обща височина.

*в)* Да се инициализира един обект стол и да се въведат данните за друг обект. Горната функция да се приложи за двата обекта.


**Задача 1.6.** Да се дефинират класове за представяне на топка чрез материал и диаметър и на кашон с форма на паралелепипед чрез дължини на трите ръба. Полетата да са частни. Да се инициализира обект топка и да се изведат данните за нея. Да се въведат размерите на кашон. Да се съобщи дали може топката да се побере в кашона.


**Задача 1.7.** Да се дефинират класовете на обекти с частни полета, описващи цилиндрични чаши чрез модел, диаметър и височина и плодове чрез название, тегло и обема на сока, получаван от 100 грама плод. Полетата да са частни. Да се инициализира обект чаша и да се изведат данните за нея. Да се въведат данните за плод. Да се съобщи дали сокът от плода може да се побере в чашата.


**Задача 1.8.** Да се инициализира обект, описващ кълбо (само формата), и да се изведат данните за него. Да се създаде обект куб, вписан в кълбото и да се съобщят данните за него, включително обема.


**Задача 1.9.** Да се инициализира обект, описващ правоъгълник (само формата), и да се изведат данните за него. Да се създаде обект окръжност, описана около правоъгълника и да се съобщят данните за нея, включително периметър.